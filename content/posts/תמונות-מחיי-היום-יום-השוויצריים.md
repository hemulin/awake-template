---
title: תמונות מחיי היום יום השוויצריים
subtitle: אנקדוטות שנאספו לאורך הדרך בכפר שוויצרי מנומנם
category:
  - שוויץ
author: Yotam
date: 2022-08-19T14:01:57.858Z
featureImage: https://www.orthozentrum.ch/Portals/0/adam/Content/ZRKRZL8VgUOdlQFK69Ocnw/Image/Cham%20aerial%20view.bmp?w=1200
---
#### החיים בשוויץ מזמנים לשוהה הזר מפגשים תרבותיים מעניינים (אם לא שומטי לסת). לפניכם מספר אנקדוטות שאני תקווה יביאו צחוק קל ליומכם.

*הערת המערכת: אין במסופר להוות כל סממן מייצג לתרבות והלך הרוח השוויצרים, מדובר באירועים נקודתיים והשוויצריים הם עם נפלא. בערך.*

![Cow](https://media.giphy.com/media/kdicjggNCgM10dtqvO/giphy.gif "Happy cow")

### במחלקת האבדות והמציאות של הבריכה הציבורית

הגענו אל הכפר, מצאנו דירה נחמדה, רשמנו את בכורנו אל מערכת החינוך המקומית ושלחנו אותו טובי לבב מדי יום אל הגן (את דעותינו על החינוך המקומי תקראו אולי בפוסט אחר).

כחלק מהשיעורים השבועיים, הולכים ילדי הגן אל הבריכה הציבורית שם הם במקרה הטוב לומדים לשחות, ובמקרה הסביר והנפוץ, משתכשכים ומשחקים.

באחד באמשים, חזר בכורנו מהגן, מיום שכלל שיעור בריכה, אך אבוי, המגבת נשכחה בבריכה.\
נו, לא נורא. בהזדמנות, כשנעבור ליד הבריכה באחד השיטוטים, נבדוק אם היא במקרה נמצאה וניתנת לאיסוף.

עכשיו, בכל מקום אחר שבו הייתי עד היום, גורלה של מגבת שנשכחה הוא אחד משניים. לאחר שתימצא בסידור סוף היום בבריכה, היא או תושלח כלאחר יד אל הפח, או, במקומות היותר מהוגנים, תגיע אל פינה נידחת בחדר אחורי ומעופש שנושא את התואר רב הרושם "מחלקת אבדות ומציאות", שם היא תבלה את החודשים הקרובים, ובערך אחת לשנה, כחלק מתהליך ניקוי גדול, תמצא את עצמה בפח הזבל.

אך לא כך בשוויצריה המסודרת.

לאחר כשבועיים מאותו יום ביקור בבריכה, במהלך שיטוט בישוב עם הילדים, נקלעה זוגתי שתחיה אל הבריכה הציבורית ונכנסה לשאול בקורות המגבת.\
פקידת הקבלה בכניסה שאלה אותה באיזה תאריך נשכחה המגבת, לאחר קבלת תשובה, ניגשה אל קיר מאחוריה ועליו מדפים ועליהן קופסאות מסודרות בסדר מופתי, שלפה את הארגז של כל החפצים שנשכחו בבריכה בשבוע המדובר, וממנו הוציאה את המגבת, מקופלת למשעי לאחר שעברה כביסה וגיהוץ(!), נתנה אותה לזוגתי וביקשה בתמורה 1 פרנק שוויצרי בעבור השירות  🤷.\
\
אמי, כששמעה על הדבר, התלהבה עד מאוד והציעה שמעכשיו נשלח את כל הכביסה שלנו אל הבריכה הציבורית...

![Swimming pool](https://images.unsplash.com/photo-1603589138334-be34651248b0?ixlib=rb-1.2.1&ixid=MnwxMjA3fDB8MHxwaG90by1wYWdlfHx8fGVufDB8fHx8&auto=format&fit=crop&w=1505&q=80 "Photo by @katie_s (unsplash)")

### בחניית הבניין

לדירה ששכרנו, היה גם מקום חניה שמור בחנייה תת קרקעית שנמצאה מתחת לקומפלקס המבנים שבו הייתה הדירה.\
בנוסף, בחזית המבנה, במפלס הרחוב, היו גם 10 מקומות חניה "לאורחים".\
\
בנקודה זו, חשוב להבין שהמבנה נמצא בקצה רחוב ללא מוצא, בעיירה קטנה של כ8000 תושבים, שבצורה מפתיעה או לא, כולם קרובי משפחה אחד של השני. הכל התחיל מאיזה פרוטו סבא עתיק שהיה בעל השטחים המדוברים לפני עידנים, ומאז השטחים עוברים בירושה מדור לדור, ומפוצלים לכל בני אותו הדור שמקבלים את הירושה הרלוונטית. אצלנו ברחוב למשל היו כ30 תושבים, צאצאי אחת ההתפלגויות מהעשורים האחרונים באילן היוחסין המקומי.\
הנקודה שאני מנסה להעביר כאן, היא שכמעט אף אחד לא מגיע לכאן, לא כל שכן חונה בחניות האורחים. 

חניית האורחים המדוברת, קרובה משמעותית אל דלת הכניסה לבניין מאשר החנייה הייעודית של הדירה בחניון התת קרקעי. חדשות לבקרים היינו מגיעים חזרה אל הדירה עם ילד ישן בספסל האחורי, או עם תא מטען מלא בקניות השבועיות מהסופר, מחנים את הרכב בחניית האורחים, פורקים את המטען הנוכחי אל הדירה, ולאחר מכן הייתי חוזר ומוריד את הרכב אל מקום החנייה הייעודי.

אך אבוי, בחוסר התחשבותי המשווע, חזרנו כל המשפחה מקניות ביום שבת שמשי אחד אחרי הצהריים, החניתי את הרכב בחניית האורחים, פרקתי את הקניות אל הדירה, והשארתי את הרכב עומד בחניית האורחים **למשך כל סוף השבוע!!!**

![scream](https://external-content.duckduckgo.com/iu/?u=https%3A%2F%2Fmedia1.giphy.com%2Fmedia%2F8gUuuZYlIClT9Ps7P3%2Fsource.gif&f=1&nofb=1 "The horror")

ביום שני, בשעה תשע בבוקר על הדקה, נוחת מייל בתיבת הדואר שלי. השולח: חברת ניהול הבניין שבו אני מתגורר. הנושא: חריגה מקוד ההתנהגות המצופה והמקובל.

"*אדון נכבד, הובא לידעתינו, ממספר תלונות דיירים שהתקבלו בימים האחרונים, כי רכבך נמצא חונה זמן ארוך מהמקובל בחנייה השמורה לאורחי הבניין בלבד. חניות אלו אינן מיועדות לדיירים והן לשימושם הבלעדי של אורחי הבניין.*\
*הינך מתבקש להזיז את רכבך באופן מיידי מהחניה המדוברת ולא לחזור על מעשה זה בעתיד*"

להגנתי, אציין שבמהלך כל סוף השבוע, הגיעו לכל היותר שני אורחים בו זמנית אל הבניין ובכל זמן נתון היו לפחות שבע חניות זמינות לשימוש.

נו, ניחא. ירדתי, העברתי את הרכב אל החניה של הדירה ובא לציון גואל.

אח, איזה שוויצרים...

![Parking](https://images.unsplash.com/photo-1576421092266-cb93079b3e82?ixlib=rb-1.2.1&ixid=MnwxMjA3fDB8MHxwaG90by1wYWdlfHx8fGVufDB8fHx8&auto=format&fit=crop&w=1527&q=80 "Photo by Krzysztof Kotkowicz (unsplash)")

### קריאתו של הטבע במגרש המשחקים

באחד האמשים, נסענו זוגתי שתחיה, אני, מספר 1 ומספר 2 אל בית החולים האיזורי לקראת לידתו של מספר 3, לסיור לפני הלידה של זוגתי. בזמן שהיא סיירה לה בין מיטות, יולדות ומוניטורים, המתנו לה אני והילדים במגרש משחקים בצד הכביש מספר רחובות משם.

בעוד הילדים מטפסים להם על התקנים השונים אני שומע קריאה ממספר 2 (בת שנתיים וקצת בשלב זה של חייה) שעומדת לפני התגלשות במגלשה, "אבא! אני צריכה פיפי!".\
אוקי, בלי לחץ, הרכב ליד בית החולים, אין בגדים להחלפה, אין שירותים בסביבה, לא נעים...\
\
"את יכולה להתאפק עוד כמה דקות?", "לא, אני חייבת עכשיו". בסדר. במהירות איתרתי פינה נידחת ומוסתרת בצידו של בניין סמוך, מאחורי גדר חיה קטנה, בנקודה שבה מרזב פוגש חצץ וניקוז. לקחתי את העוללה אל הפינה, הורידה מכנסיים ותחתונים, ובעוד אני מרים אותה לתנוחת ישיבה שבה תוכל להטיל את מימיה, אני שומע לפתע זעקת קרב מעליי (לטובת הקוראים המצויים פחות בנבכי הגרמנית השוויצרית, אני מביא את הדברים הבאים בתרגומם לעברית, דמיינו בראשכם גרמנית שוויצרית במבטא כבד מאוד ומתובלת בדיאלקט כפרי מקומי), "**תסלח לי!**",מופתע, אני מרים את ראשי ומוצא בקומה השלישית של הבניין, גברת שוויצרית כבת 35, שנועצת בי מבט מזרה אימה. "מה אתה חושב שאתה עושה?", "ובכן, כמו מה זה נראה לך? יש לי ילדה קטנה שצריכה לשירותים ואין שירותים בסביבה". "זהו שטח פרטי! לא שירותים ציבוריים", "גברת, מה את מציעה לי לעשות? איזו אלטרנטיבה קיימת לי?", "זו לא בעיה שלי. לך מפה עכשיו או שאני קוראת למשטרה. זהו שטח פרטי". מעוצבן ומתוסכל עד מאוד, הודעתי לה "יודעת מה, אין בעיה". הנפתי את הילדה אל מעבר לגדר החיה הנמוכה שסימנה את גבול השטח ה"פרטי", מצאתי נקודה יחסית מוסתרת, ושם ביקשתי מבתי להתפנות אל מול מבטה החמוץ של השוויצרית הזועמת.

מכיוון שעמד להסתיים זמן הביקור בבית החולים (וגם כי לא היה לי ספק שהשוויצרית החמוצה שוקלת בחיוב להתקשר למשטרה ופחות היה לי מתאים ביקור בתחנת משטרה בגלל שבתי הייתה זקוקה להתפנות), המשכנו לנו חזרה לכיוון חניון בית החולים כשמבטיה של השוויצרית נעוצים בגבינו.

![Angry neighbor ](https://external-content.duckduckgo.com/iu/?u=https%3A%2F%2Fmedia2.giphy.com%2Fmedia%2FrGKJuS1niGx1e%2Fgiphy.gif&f=1&nofb=1 "Angry neighbor")

### נסיון השמדת רכש ציבורי במהלך רברס

לקינוח, סיפור ששמעתי מפי קולגה ואני מביא אותו כשומעו.\
\
במחלקה המשפטית אצלנו עבד בחור בשם פיטר, עורך דין מזה 25 שנה, גרמני במקור אך ב15 השנים האחרונות מתגורר בציריך.

מספר חודשים קודם לכן, נסע פיטר בהילוך אחורי במהירות איטית תוך כדי יציאה מחנייה. איתרע מזלו, לא ראה קיר של בניין סמוך, ונתן לו "נשיקה" עם הפגוש האחורי. מיד עצר, יצא מן הרכב, ובדק את מידת מידת הנזק שנגרם.\
לבניין שלום, אין שום פגיעה בקיר. הפגוש, ובכן, כיפוף קל וקצת גירוד של צבע. לא נורא.\
נכנס פיטר חזרה אל המכונית ועשה פעמיו אל המוסך הסמוך על מנת לתקן את הנזק לפגוש (אני מזכיר, פיטר עורך דין מנוסה שמכיר היטב את החוק המקומי).\
\
מגיע פיטר אל המוסך, ולהפתעתו מוצא שם שתי ניידות משטרה ממתינות לו. מסתבר שאחד השכנים ראה את דבר המעשה, והתקשר מיד למשטרה לדווח על פושע נמלט. השוטרים, אחר כבוד, הגישו לו בקשת תשלום קנס בעילה של נסיון השמדת רכוש ציבורי, בסך של 1000 פרנק...

שוויץ, איזה מקום.

![Alps](https://images.unsplash.com/photo-1527668752968-14dc70a27c95?ixlib=rb-1.2.1&ixid=MnwxMjA3fDB8MHxwaG90by1wYWdlfHx8fGVufDB8fHx8&auto=format&fit=crop&w=1170&q=80 "Photo by Ricardo Gomez Angel (unsplash)")