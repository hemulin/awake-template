---
title: גורילה ברלינאית
subtitle: המפגש הראשון עם הרשויות בגרמניה
category:
  - גרמניה
  - משפחה
author: יותם
date: 2021-06-26T20:34:34.898Z
featureImage: /uploads/txl.jpeg
---
ראשית, מעט רקע לקורא ההדיוט בקורותי.

תקופת הזמן המדוברת היא תחילת מרץ 2012, התשיעי במרץ ליתר דיוק. כחצי שנה לפני כן, פגשתי את מי שלימים אהיה בר המזל לקרוא לה אשתי ואם ילדי (מזל חיובי ביותר ברוב הגדול של הזמן... חיים וזה \[קטגוריה: משפחה]), הסיפור הזה, ימצא את מקומו בעתיד, יש לקוות, בפוסט עצמאי.\
\
אותו חודש מרץ היה הזמן שבו פירות מאמציי אל מול מוסדות השלטון הנוכחיים בחיי (להלן, משרד הדיקן ושלוחותיו) נשאו פרי ויצאתי לי לסמסטר חילופי סטודנטים בברלין \[לינק: פוסט רלוונטי]. זו הייתה הסיבה הרשמית, הסיבה האמיתית כמובן נעוצה בכך שהיא לי אושר רב להיות עם העלמה הקטנה, ומכיוון שהיא סיימה את תקופת חילופי הסטודנטים שלה בישראל, חזרה לה אל ספסלי המוסד שלה בברלין.

יש הרבה מה לומר בזכות הטכנולוגיה הנוכחחית והצורה שבה עיצבה ומעצבת את חיינו, אבל בכל הקשור לאינטרקציה עם העולם הפיסי, עוד חזון למועד עד שנהנה מפירות הטלפורטציה.\
\
על כן, עשיתי פעמי אל ברלין הרחוקה, עם מזוודה והרבה תחושת הרפתקנות בעצמותי. עליתי על המטוס בנתב"ג והמראנו דרך קונקשן בריגה אל ברלין.\
נחתנו ב7 בבוקר בברלין, פעם ראשונה שלי בשדה התעופה בברלין, ובלי הרבה לבטים, מצאתי את עצמי עוקב אחרי האנשים שלצידי בדרך החוצה מהמטוס, מתוך תקווה שבקרוב נגיע אל מסוע המזוודות ומשם החוצה מהטרמינל.\
\
תוך כדי הליכה, חולפת במוחי המחשבה ששני האנשים שהיו לפני, נראים כמו אנשי עסקים שעושים את הדרך על בסיס קבוע, וייתכן שלא יהיה חכם ללכת אחריהם כי אולי בכלל אין להם מזוודות. בשלב הזה עברנו כבר כמה חדרים במבנה, ותוך כדי שאני צועד אחריהם ועובר דרך דלתות זכוכית מחלל אחד לאחר, בזווית העין אני רואה את אותה קרוסלת מזוודות מיוחלת.\
מיד עצרתי, הסתובבתי והתחלתי לצעוד חזרה אל החדר הקודם.\
אולם, לפתע, נעמדה בדרכי הר אדם במדי משטרת גבולות, מקרר אמיתי מתוצרת Bosch, דגם בלונדיני ועבה ירכיים וכל השאר גם.



![gorilla](https://media2.giphy.com/media/Mq3dsogD2x2DKsI6N0/giphy.gif?cid=ecf05e47s2etk6p838crmmzugwl6puugoxwgjksrb09jge9z&rid=giphy.gif&ct=g "Gorilla")

\
\
"Nein!" אמרה והושיטה את ידה כאומרת עצור. סליחה? אל חשש גבירתי הכבירה, בזה הרגע חציתי את המפתן, בלבול קל בדרך, בקטנה, תודה.\
"NEIN!" חזרה בתקיפות יתר. "סליחה, אולי גבירתי מדברת אנגלית? Nein!" אמרה בשלישית, ואני התחלתי תוהה על שליטתה באוצר המילים בשפת אימה.\
זה הזמן להפגין את שליטתי בחמשת המילים פחות או יותר שידעתי בגרמנית בתקופה ההיא. "Warum?" שאלתי, והיא הצביעה על מדבקה שהודבקה על דלתות הזכוכית שבה נראתה פצצת זמן מאחורי שלט אין כניסה, "Boom" אמרה. אוקי, סבבה, סחבק אחרי הכל גדל בישראל ומכיר את אורחות הבטחון כאת כף ידו, שטח סטרילי, מעבר מצד אחד בלבד, עלא כיפאק, אבל בואי נפעיל קצת שיקול דעת ונאפשר לאדם לחיות את חייו, אין תועלת מלבד סדיזם קל לעשות לי את החיים קשים יותר.\
פניתי אליה שוב, הפעם באנגלית מינימלית מתובלת בפנטומימה שחנוך רוזן היה מתגאה בה, "נו וורי, מי, טוריסט, ג'סט לנדד (תנועות אלון חרזי עם המטוס), מיי לגדג' איז דר, איי סי איט, ג'סט טקינג איט אנד גו"\
"Nein!"\
קשה. היה לי קשה. מעין חדלות אונים של אדם שנפגש עם קיר והקיר מסרב להישבר.\
באותו הרגע, בחורה אחרת שנכחה על הטיסה שאיתה הגעתי, עשתה את אותה הטעות שאני עשיתי וחלפה את דלתות הזכוכית הנכספות ללא מזוודתה.\
למזלי, היא הייתה ברלינאית דוברת גרמנית שהגיעה גם כן מת"א, ואיששה בזריזות את השערותיי בדבר השטח הסטרילי וחדלות האונים.\
סבבה, מה עכשיו? אין מצב שאני עוזב את השדה בלי המזוודה, בפרט שהיא במרחק של 15 מטר קו אווירי ממני ואני רואה אותה היטב.\
"במטותא, תביני ממנה מה התהליך שיאפשר לנו לקבל את המזוודות" ביקשתי משותפתי לצרה. קצת להג מקומי והגיע ההסבר. "צריך להגיש בקשה במחלקת אבדות ומציאות של חברת התעופה, המשרד הרלוונטי ממוקם איפשהו בטרמינל, הא לא יודעת איפה".\
"תגידי לי, אתם נורמלים? זה נשמע לכם סביר? המזוודות שלנו עושות רונדלים 15 מטר מאחוריה על המסוע, והיא עושה לנו מסעות? אין אבידות, זה רק מציאות, הנה, כאן", "לא, זה מה יש, תתמודד. יאללה, בוא נחפש את המשרד הזה".\
\
חצי שעה לאחר מכן, וכשני קילומטר הליכה במצטבר במבוכי הטרמינל, מצאנו את עצמנו אל מול הדלת המיוחלת בקצה מסדרון עבש בקומה השלישית. "המשרד יפתח בשעה 10:30" אמר שלט על הדלת. השעה 7:30, אני אחרי יום ולילה קשוחים, פניתי בחמת זעם אצורה אל שותפתי, "את כל המשפחה שרפתם לי, את המזוודה אתם תחזירו לי!" והתחלתי צועד חזרה אל הגורילה.\
הגעתי במלוא עזוז אליה והתחלתי צועק עליה ועל חוסר ההגיון שביסטואציה המפגרת הזו. היא איימה בחזרה שאם אני אעז לעבור את הדלתות חזרה היא תקרא למשטרה ויעצרו אותי.\
ככה הלוך וחזור. המצב נראה עגום.\
\
ואז, כבריאת האל מן המכונה, אל אותו חדר נכסף עם קרוסלות המזוודות, נכנסו נוסעים מטיסה שבדיוק נחתה ממדריד. אספו את מטלטליהם ויצאו אל העולם.\
"יודעת מה, אני אראה לך" אמרתי אל עבת הבשר. "עצרי בבקשה!" פניתי אל בחורה שעמדה לחצות את הסף, עצרה. "רואה את שתי המזוודות המיותמות שנוסעות להן בדד על המסוע ההוא?" שאלתי, "הן שייכות לבחורה הזו לצידי ולי, תוכלי בבקשה לאסוף אותן ולהביא לנו אותן החוצה?". "כן, אין בעיה". הלכה, לקחה, חזרה, חצתה.\
\
הגורילה הייתה חסרת מילים. הבעה מוכת תמהון על פניה ובעיניה מבע של מה שלימים אלמד להכיר בתור מצב השגיאה הגרמני המפורסם (שיש לומר שחולקים אותו בשאר המדינות דוברות הגרמנית באיזור).\
\
הודיתי לספרדיה, לקחתי את המזוודה, ושמח וטוב לבב יצאתי אל רחובות ברלין בדרך אל הרפתקאה חדשה.

![journey](https://images.unsplash.com/photo-1473625247510-8ceb1760943f?ixid=MnwxMjA3fDB8MHxwaG90by1wYWdlfHx8fGVufDB8fHx8&ixlib=rb-1.2.1&auto=format&fit=crop&w=1998&q=80 "Journey")